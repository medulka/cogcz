<div>
    V poslední době se v sekvenačních analýzách objevují i varianty vzniklé rekombinací. Že koronaviry (a obecně většina RNA virů) rekombinují je již dlouho popsaná skutečnost. K rekombinaci může dojít v případě, že je jeden hostitel zároveň nakažen dvěma různými variantami viru. Proto nejvíce rekombinantních variant detekujeme v době, kdy dochází k výměně jedné varianty za druhou. Přesné místo rekombinace je náhodné, proto jich většinou vzniká mezi danými dvěma variantami několik druhů. Rekombinantní varianty vznikaly pochopitelně během celé pandemie, ale jejich detekce v době, kdy v genomu bylo přítomno pouze málo mutací byla obtížná a i z hlediska vývoje pandemie neměly příliš velký význam, protože i imunologickými vlastnostmi si starší varianty byly podobné. Jejich rozpoznání teď je snazší a proto jich vidíme ve výsledcích více. V pojmenovávacím schematu Pangolin začíná název varianty písmenem X, aby bylo zřejmé, že nemá jednoho přímého předka.

<span style="display:block; height: 25px;"></span>

Epidemiologicky hodné pozornosti jsou zejména rekombinace mezi variantou Delta a Omikron BA.1 (v médiích někdy nazývané deltacron). Nejdůležitější je varianta XD, objevená ve Francii, kde došlo ke dvojí rekombinaci a efektivně k nahrazení spike proteinu ve variantě Delta spike proteinem z varianty Omikron. Jak se dále vyvíjí varianta Omikron, vidíme v sekvenačním monitoringu i velké množství rekombinant mezi variantami Omikronu BA.1 a BA.2. I v České republice byly detekovány rekombinantní varianty, nejčastěji varianta XM a XT mezi BA.1 a BA.2.

<span style="display:block; height: 25px;"></span>

V současnosti žádná z variant nevykazuje epidemiologicky závažné vlastnosti a nešíří se na úkor jiných variant. Nicméně rekombinantní varianty mají potenciál změnit vlastnosti viru skokem, proto je důležité je detailně sledovat.

<span style="display:block; height: 25px;"></span>

Na následujících obrázcích jsou schematicky znázorněny detekované rekombinantní varianty z poslední doby. Obrázky převzaty z twitteru Dr. Thomase Peacocka <a href="https://twitter.com/PeacockFlu/status/1510233229982416896">twitter.com/PeacockFlu/</a>

    
</div>

<span style="display:block; height: 25px;"></span>

<div class="figure">
    <img src="{{obrazek(template, 'honza_1.png')}}">
</div>   

<div class="figure">
    <img src="{{obrazek(template, 'honza_2.png')}}">
</div>   
